Fără vreun caz de coronavirus, autoritățile Statului împing localitatea Vâlcelele într-o "carantină" forțată!

În urmă cu exact un an (24 februarie 2019) trăgeam un semnal de alarmă în legătură cu situația dezastruoasă a DJ109B, din perspectiva disperată a satului Vâlcelele, locul unde s-a născut primul primar român al municipiului Cluj-Napoca. Autoritățile ne-au răspuns prompt, în data de 5 martie 2019, hazardându-se să promită că "în perioada imediat următoare, va fi realizată o evaluare și va fi întocmit un referat de încheiere a unui contract de lucrări de întreținere pe acest sector de drum. Lucrările vor demara imediat după întocmirea acestui contract, dar numai în condiții meteorologice favorabile." (petiția Nr. 100.106/05.03.2019).
Ulterior, am revenit către autorități pentru a prezenta urmările sociale și economice de-a dreptul apocaliptice ale incapacității domniilor lor de a repara o porțiune de drum de aproximativ 10 km: mașina care colecta laptele nu mai vine în localitate din cauza stării "drumului", oamenii încep să evite deplasările în zonă, bătrânii rămân singuri și neajutorați, multe mașini sunt avariate în craterele de pe acest blestemat tronson de drum, iar unitățile de intervenție în caz de urgență au reale probleme în a ajunge aici în timp util. Acum, nici autobuzul care mergea spre municipiul Cluj-Napoca nu o să mai circule, tot din cauza drumului. Culmea ironiei, strănepoții primului primar român al orașului reședință de județ, decorat de regele Ferdinand pentru meritele sale în modernizarea urbei, se văd nevoiți să pornească pe jos spre centrul economic și cultural al Clujului! Iar autobuzul care circulă dinspre Dej nu mai vine decât până în localitatea vecină. Noi considerăm că aici e vorba deja de încălcarea drepturilor omului, recomandăm autorităților să le recitească, articolele de început sunt suficiente pentru a realiza ce anume se încalcă.
În răspunsul la petiție ni se sublinia că reclamația noastră a fost redirecționată conform prevederilor legale. Totuși, articolul 13 al OUG 27/2002 spune că "în răspuns se va indica în mod obligatoriu temeiul legal al soluției adoptate", prin urmare am dori să aflăm și noi de la @cjcluj în virtutea cărei legi își permit dumnealor să își bată joc de oamenii acestor locuri? Cât mai aveți de gând să vă mimați responsabilitățile? Dorim măsuri urgente și concrete, vă reamintim că trăim în Europa lui 2020! Noi continuăm să plătim taxe și impozite, iar dumneavoastră sunteți plătiți din acești bani pentru a vă asigura de bunul mers al administrației în acest județ. La cum vă faceți datoria, considerăm că noi ar trebui să fim scutiți de aceste dări, întrucât nu beneficiem de nici un fel de protecție din partea Statului Român (dimpotrivă, suntem sabotați în mod sistematic), atâta timp cât această localitate este ruptă de lume din cauza incapacității dumneavoastră de a rezolva o problemă simplă de infrastructură! Vă rugăm să aruncați o privire asupra fotografiilor atașate acestei postări și, cu mana pe inimă, să spuneți că acesta este, într-adevăr, un drum demn de acest secol sau de a fi numit "județean"! 

În urmă cu exact un an, în răspunsul la petiția Nr. 100.106/05.03.2019, Direcția de Administrare a Domeniului Public și Privat al județului Cluj ne asigura că se vor efectua lucrări de întreținere pe DJ109B, sectorul apocaliptic cuprins între kilometrul 19+300 și kilometrul 30+000. La momentul respectiv, eram informați că "în perioada imediat următoare, va fi realizată o evaluare și va fi întocmit un referat de încheiere a unui contract de lucrări de întreținere pe acest sector de drum. Lucrările vor demara imediat după întocmirea acestui contract, dar numai în condiții meteorologice favorabile desfășurării acestui tip de lucrări." Ne întrebăm retoric, chiar aveți nevoie de UN AN DE ZILE pentru a întocmi o evaluare și un referat? Lucrările cât vor dura, câteva zeci de ani??? Condiții meteo favorabile au fost din belșug, au trecut deja patru anotimpuri peste noi, dar autoritățile județene își mimează, în continuare, responsabilitățile!

ă â î Î ș Ș ț
