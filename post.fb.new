
ă â î Î ș Ș ț

Facem un apel către domnul primar al comunei Bobâlna, Augustin Mureșan. Stimate reprezentant al Instituției Primarului, pentru că a venit primăvara, vă rugăm să vă treziți din starea de letargie în care v-ați complăcut încă de la numirea în funcție și să contactați Consiliul Județean Cluj, în vederea stabilirii unui plan de reparații pentru drumul care tranzitează localitățile Vâlcelele și Osorhel, DJ 109B. Fiecare zi în care autoritățile locale aleg să își mimeze responsabilitățile legale ne consolidează drumul către un dezonorant loc în clasamentul celor mai sărace comune din județul Cluj. În timp ce pe dumneavoastră vă așteaptă un viitor luminat de pensiile speciale, noi suntem nevoiți să supraviețuim în niște sate depopulate, cu drumuri impracticabile și fără nici o perspectivă. Vă reamintim că Primarul reprezintă unitatea administrativ-teritorială în relaţiile cu alte autorităţi publice, cu persoanele fizice sau juridice române ori străine, precum şi în justiţie. Aşadar, Primăria are o responsabilitate şi ar fi trebuit să trateze cu autorităţile judeţului în legătură cu acest drum judeţean. 
Domnule viceprimar Dan-Florin Pop, "le"-ul adăugat de dumneavoastră la numele greșit al localității noastre a fost spălat de prima ploaie... Am revenit la numele, eronat, de "Vîlcele"! Ne așteptam la o soluție permanentă, însă s-a dovedit a fi încă o probă a neputinței autorităților în fața problemelor de orice fel.
În aceeaşi situație de lipsă de reacție se află şi Primăria Comunei Corneşti, care, dintr-un motiv numai de dumnealor ştiut, consideră că e normal ca două sate din comună (Tiocul de Sus şi Igriția) să fie traversate de un drum plin de cratere, în timp ce în celelate sate drumul este practicabil. Oare nu spune Constituția că în România "cetăţenii sunt egali în faţa legii şi a autorităţilor publice, fără privilegii şi fără discriminări"? (articolul 16)
Reamintim reprezentanților instituției Primarului că dumnealor sunt în aceste poziții, din care derivă şi obligații, nu numai privilegii, pentru că au ales de bunăvoie să fie votați pentru a le ocupa! 

Ca sa o citam pe doamna prim-ministru Dancila, va asiguram ca acestea nu sunt "atacuri la persoane", iar "caracterizarea cea mai buna v-o face romanii".
