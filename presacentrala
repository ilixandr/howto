contact@adevarul.ro

ă â î Î ș Ș ț

Către redacția ziarului Adevărul,

Bună ziua,

Suntem un grup de oameni reprezentând micuța localitate Vâlcelele, din comuna Bobâlna, județul Cluj. Sătui de lipsa de reacție, voință și coloană vertebrală a autorităților care conduc prealăudatul județ Cluj, ne-am hotărât să apelăm la presa centrală, pentru a atrage atenția asupra situației disperate cu care această zonă, cu încărcătură istorică și de o frumusețe aparte, se confruntă (precum multe altele din țară, credem noi).
Această decizie de a contacta presa este, mai degrabă, un strigăt disperat dupa ajutor; autoritățile locale și județene se întrec în iresponsabilitate, neputință și lipsa de respect fată de cetățean, iar presa locală nu pare sa aibă capacitatea de a influența în mod decisiv latura politică, îndeosebi din cauza audienței restrânse. În tot acest timp, asistăm la o mascaradă lipsită de temei, atât din partea mass-media, cât și a autorităților sau chiar a persoanelor publice în mediile online, care prezintă județul Cluj ca un exemplu de urmat în ceea ce privește nivelul de trai și lucrările de infrastructură. Realitatea din județ, însă, contrazice cu totul aceste povești frumoase, iar localitatea Vâlcelele este exemplul cel mai la îndemână pentru a exemplifica neputința și, în dese cazuri, reaua voință a autorițătilor.
Mai întâi, un mic istoric. 
Localitatea Vâlcelele face parte din comuna Bobâlna, locul istoric unde s-a desfășurat celebra "Rascoală de la Bobâlna" din 1437-1438, cea mai importantă răscoală din Regatul Ungariei dinainte de războiul țărănesc condus de Gheorghe Doja. Satul Vâlcelele, în trecut numit Buduș, are o încărcătură istorică însemnată, localitatea fiind atestată documentar încă din anul 1345. Este locul de unde ar fi pornit, după cum susțin unele surse, însăși celebra răscoală din 1437-1438. Situată la nord de dealul Bobâlna, pe cursul superior al râului Olpret, micuța localitate care astăzi mai adăpostește doar în jur de 100 de suflete își poartă încă plină de mândrie cicatricile istorice, fiind totodată locul unde s-au născut două mari personalități ale județului, dar și ale țării: este vorba de Iulian Pop, primul primar român al municipiului Cluj-Napoca, și Valer Pop, ministru al Regatului României și membru al delegației române la negocierile româno-ungare de la Turnu Severin și la Arbitrajul de la Viena.
Iulian Pop a fost primul primar român al municipiului Cluj-Napoca, în intervalul 19 ianuarie 1919 – 13 aprilie 1923, contribuind decisiv la instaurarea administrației românești în Primăria Clujului și celelalte instituții clujene, fiind decorat de Regele Ferdinand cu Ordinul Steaua României în grad de ofițer, pentru merite câștigate în administrarea orașului. Pe lângă lucrări curente ca repararea, întreținerea și modernizarea grădinițelor, școlilor și spitalelor, a străzilor, a rețelelor de apă și canalizare, a barajului Mănăștur, a abatorului comunal, a ștrandului din Parcul Central, în timpul mandatului său a avut loc dezvelirea monumentului Lupa Capitolină, statuie donată de primarul Romei, s-a realizat un concurs de proiecte pentru un pod arc din beton armat peste râul Someș (Podul din Piața Mihai Viteazul), a fost deschisă „Universitatea Daciei Superioare” – actuala Universitate „Babeș-Bolyai” și a fost introdus gazul metan în oraș. La 1 ianuarie 1922 a apărut primul număr al revistei „Administrația”, gazeta oficială a orașului. De asemenea, Primăria a decis să-și asume calitatea de membru fondator la asociațiile sportive „Victoria” și „Universitatea”.
Valer Pop, frate al lui Iulian Pop, a fost primul președinte al A.G.R.U. (Asociația Generală a Românilor Uniți) și a deținut această funcție în perioada 1929 – 1937. Ca membru al P.N.L., a fost ministru al Justiției în guvernul Nicolae Iorga și ministru secretar de stat în guvernele Tătărăscu din anii 1936 – 1937. În perioada 1930 - 1938 a fost succesiv ministru al Ardealului, de Justiție, Industrie și Comerț în guverne liberale. Avocat și om politic abil, Valer Pop a făcut parte din delegația română la negocierile româno-ungare de la Turnu Severin și la Arbitrajul de la Viena, fiind ulterior arestat și închis la Sighet de către comuniști, în 1950. A fost eliberat în 1955, fiind exonerat de acuzația de a fi fost semnatar al Dictatului de la Viena. Chinurile îndurate în pușcăriile comuniste s-au dovedit însă a-i fi fost fatale, întrucât fostul ministru a încetat din viață la scurt timp de la eliberarea sa, în 1958.
Mânați de orgoliul cumva șifonat de a fi "strănepoții" unor oameni atât de importanți, am decis anul trecut să înaintăm o petiție către Consiliul Județean Cluj, în legătură cu starea absolut dezastruoasă a drumului județean 109B, pe tronsonul ce traversează localitățile Tiocu de Sus, Igriția, Vâlcelele și Oșorhel. În acest scop, am deschis și o pagină de Facebook a comunității, prin intermediul căreia să putem lua legătura mai ușor cu autoritățile locale și județene (https://www.facebook.com/Comunitatea-V%C3%A2lcelele-Bob%C3%A2lna-1926127160769959/).
Urmărind postările noastre de pe pagina de Facebook, se poate vedea cum cei de la Direcția de Administrarea a Domeniului Public și Privat a județului Cluj oferă un raspuns optimist, care însă, la un an distanță se dovedește a fi fost doar o promisiune nefondată și dovada a unei lipse crase de competență și respect față de contribuabili. Primul lucru care atrage atenția este faptul că autoritățile județene vorbesc de localitatea Vâlcele (nearticulat, această localitate se află la mai bine de 60 de km distanță și face parte din comuna Feleacu), nicidecum de Vâlcelele.
Aici întâlnim o situație destul de bizară și, din cate știm noi, proprie "foarte capabililor" conducători ai județului Cluj. În județ există atât localitatea Vâlcele (nearticulat), care face parte din comuna Feleacu, cât și Vâlcelele (articulat hotărât), componentă a comunei Bobâlna. Dincolo de aspectul anecdotic, locuitorii satului nostru au nenumărate povești în care firmele de distribuție a coletelor îi caută prin comuna Feleacu, dar și cazuri în care ambulanța chemată pentru bolnavi din satul nostru a ajuns tot în localitatea de lângă municipiul Cluj-Napoca, ceea ce a adus după sine o amendă contravențională pentru cel care apelase la 112. Colac peste pupăză, înainte ca noi să intervenim, din nou pe Facebook, la intrarea în sat dinspre Igriția, pe tăblița de întâmpinare, drumeții erau anuntați că intră (sau ies, depinde în ce direcție circulau) în... supriză... Vâlcele (nearticulat). În timp ce în celălalt capăt al localității apărea numele corect - Vâlcelele. La un moment dat, un echipaj de ambulanță destul de încurcat a oprit lângă un membru al familiei nostre, întrebând cum se numește de fapt localitatea, cadrele medicale având convingerea că Vâlcele se află lângă municipiul Cluj-Napoca și nu aici. După ce i-am rugat să corecteze această eroare tragi-comica, care data deja de mulți ani, reprezentanții primăriei au reușit, din două încercări, să rezolve problema. La prima încercare au lipit cele două litere lipsă (LE) cu un soi de hârtie adezivă, colorată cu un marker rosu. Bineînțeles, după prima ploaie markerul era spălat și hârtia în mare parte dezintegrată. La cea de-a doua intervenție, literele erau decupate dintr-un material plastic adeziv, de o culoare și mărime suficient de asemănătoare cu cea a scrisului de pe tăblița cu numele localității. 
Al doilea lucru care atrage atenția în răspunsul la petiția Nr. 100.106/05.03.2019 al Direcției de Administrarea a Domeniului Public și Privat a județului Cluj este acuzația că am fi preluat integral textul petiției noastre dintr-un articol publicat în ziarul Monitorul de Cluj (http://www.monitorulcj.ro/actualitate/69285-uitati-de-consiliul%20judetean-locul-in-care-s-a-nascut-primul-primar-roman-al-clujului-rupt-de-civilizatie#sthash.FuCuSXHI.dpbs). Acuzația este complet nefondată, iar probele în acest sens sunt multiple: data la care am trimis noi petiția este anterioară datei în care a apărut articolul din ziar, în articol se precizează clar că redacția ziarului a preluat textul de la noi, postarea noastră de pe Facebook conținând exact textul petiției este anterioară și ea articolului. Fals în acte oficiale, analfabetism funcțional sau pur și simplu rea intenție, însă rămâne scris în acte oficiale că "țăranii" din Vâlcelele sunt niște plagiatori.
În ultimul rând, ni se promitea că "în perioada imediat următoare, va fi realizată o evaluare și va fi întocmit un referat de încheiere a unui contract de lucrări de întreținere pe acest sector de drum. Lucrările vor demara imediat după întocmirea acestui contract, dar numai în condiții meteorologice favorabile desfășurării acestui tip de lucrări." Totul a rămas la stadiul de promisiune hazardată, întrucât nu s-a mai întamplat nimic. La exact un an după acest răspuns și patru anotimpuri mai târziu, dupa aproximativ 300 de zile cu vreme perfectă pentru acest tip de lucrări, nu s-a executat nici un fel de reparație. Interesant este faptul că tronsonul din DJ 109B asfaltat anterior are grave probleme pe unele porțiuni, așa cum arătau în 27 februarie 2020 cei de la Monitorul de Cluj (http://www.monitorulcj.ro/actualitate/78129-alti-bani-alta-distractie-cj-cluj-plateste-pentru-raspunsuri-de-ce-s-a-surpat-dj-109b#sthash.STIrJsVi.dpbs).
Am revenit cu numeroase postări, una chiar zilele trecute, am comentat la articolele postate de Consiliul Județean Cluj, însă totul a fost ignorat cu nonșalanță de acești oameni care mustesc de incompetență și lipsă de bun simț. Locul unde s-au născut primarul care practic a inventat versiunea modernă a municipiului Cluj-Napoca și un ilustru ministru al guvernărilor liberale din perioada cea mai bună a acestei țări, aceea a Regatului României, este lăsat să se scufunde în uitare, izolat de civilizație de o pseudo-cărare cu aspect selenar pe care niște autorități județene teleportate parcă din operele lui Caragiale se încăpățânează să o numească "drum județean". Autoturismele care frecventează zona sunt defectate în mod repetat (în 4 ani noi avem la activ 3 anvelope noi distruse iremediabil, bucșe, suspensii, tobă distruse) de aceste cratere, unitățile de intervenție rapidă au reale probleme în a ajunge aici în timp util, iar autobuzele au devenit deja o amintire palidă. În această situație este normal ca astfel de localități să se depopuleze masiv, oamenii să se adâncească în sărăcie, iar bătrânii să se stingă singuri între aceste dealuri ce se încăpățânează să rămână pe loc pentru a le ține, măcar ele, de urât. Tinerii au plecat sau pleacă, cei care ar avea intenția să se mute aici nu au de ce să o facă, pentru că ar rămâne și ei izolați. Curierii refuză să mai vină în localitate, mașinile ce aprovizionează satul cu alimente se răresc de la o zi la alta, autobuzul care circulă înspre Cluj-Napoca nu mai trece pe aici de la 1 martie, iar cel care circulă dinspre Dej vine numai până în localitatea vecină, unde drumul (DJ 108B) este asfaltat. Locuitorii acestui sat istoric se văd nevoiți să pornească pe jos spre municipiul modernizat de un ilustru înaintaș al lor. Mașina care colecta laptele nu mai vine în localitate, tot din cauza drumului, așa că puținii oameni care încă muncesc aici își văd orice speranță spulberată de niște incompetenți ajunși conducători de județ. Noi considerăm că aceste fapte sunt chiar încălcări ale drepturilor fundamentale ale omului, însă acest stat ticălos la care plătim taxe nu ne protejează în nici un fel. Primăria este sub stindardul PSD, în timp ce Consiliul Județean se declară mândru reprezentant al istoricelor culori liberale. Cu siguranță liberalii din vremea lui Valer Pop i-ar renega pe acești oameni politici cărora refuzăm să le mai atribuim epitete! Sărăcia domnește aici, deși oamenii se luptă zi de zi pentru a i se împotrivi, dar ce poți face când toată lumea își mimează responsabilitățile? Cum am putea noi să evoluăm când politicienii, indiferent de culoare, își contruiesc gloria liliputană pe nepăsare, oropsire și impunerea sărăciei ca normă?
Mai presus de toate, așa cum se precizează în articolul 13 al OUG 27/2002, în răspunsul la petiție "se va indica în mod obligatoriu temeiul legal al soluției adoptate", ceea ce nouă nu ni s-a oferit. Direcția de Administrarea a Domeniului Public și Privat a județului Cluj, are adresa, culmea ironiei, pe strada Alexandru Vaida Voevod, un alt ilustru reprezentant al acestor locuri, în trei rânduri prim-ministru al României și născut la Bobâlna! Domnii de acolo, precum și cei de la Consiliul Județean, respectă o lege a dumnealor, care le permite să își bată joc de oamenii asupra cărora ar trebui să vegheze, nicidecum legile țării sau ale UE...
În județul Cluj sunt numeroase alte exemple de drumuri absolut dezastruoase (drumul spre Cojocna, drumul către pârtiile de schi de la Băișoara, pe tronsonul imediat după Cluj-Napoca, etc.), însă DJ 109B, pe o porțiune de 10 km în jurul localității noastre este, de departe, o rușine națională și, probabil, una de magnitudine europeană, dacă nu cumva mondială.

Atașat, vă trimitem câteva fotografii edificatoare asupra stării acestui "drum", precum și răspunsul la petiție.

Sperăm ca ziarul dumneavoastră să aducă la cunoștința întregii țări situația disperată a acestei comunități și, poate că, de rușine sau de frică, autorițătile clujene să ia, în sfârșit, măsuri pentru a ne readuce și pe noi în rândul lumii. Dacă nu în rândul lumii europene, măcar la nivelul unor țări din lumea a treia!

Cu stimă,
Familia Varian, reprezentanți ai comunității Vâlcelele-Bobâlna


